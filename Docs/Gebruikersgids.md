Gebruikersgids MapComplete
==========================

MapComplete is een website waar geodata op basis van [OpenStreetMap](https://osm.org), [Wikidata](https://wikidata.org) en andere open bronnen wordt gevisualiseerd en aangevuld.

De getoonde geodata is afhankelijk van het thema - zo is er bijvoorbeeld het thema voor [boekenruilkasten](https://mapcomplete.osm.be/bookcases) [cyclofix](http://mapcomplete.osm.be/cyclofix) die focust op fietspompen, fietswinkels, ...

MapComplete mag gratis gebruikt worden. Om de data te raadplegen heb je geen account nodig - de webpagina bezoeken is voldoende.

### Data toevoegen

OpenStreetMap is een gedeelde databank van geodata. Om die correct en up to date te houden, voegen we _enkel_ gegevens toe waarvan we zeker weten dat die op dit moment ook zo zijn in de echte wereld. Twijfel je dus over een vraag? Sla de vraag dan over en ga opnieuw ter plaatse kijken. **Beter geen informatie dan foute informatie**.

Daarnaast verwachten we ook dat je op een vriendelijke en correcte manier omgaat met andere leden van de community. Je kan feedback of vragen krijgen over je aanpassingen - bijvoorbeeld wanneer andere bijdragers denken dat er een vergissing is gebeurd. Meestal is de vergissing met een paar heen- en weerberichtjes uitgeklaard. Vergissen is menselijk.

Als je bijdragen grote fouten bevatten, kunnen je wijzigingen ongedaan gemaakt worden door andere leden van OpenStreetMap. Dit is echter erg uitzonderlijk. Bij herhaaldelijke grote fouten, (vermoeden van) kwaad opzet of vandalisme kan je account geblokkeerd worden. Merk op dat MapComplete is opgezet om (grote) vergissingen te vermijden, dus dit is bijna onmogelijk.

Data hergebruiken
-----------------

De getoonde data (locaties van POI, ...) mogen vrij en gratis hergebruikt worden voor alle doeleinden (ook commercieel), mits de vermelding `Data van OpenStreetMap, vrij beschikbaar onder ODBL` of een gelijkaardige zin. Hiervoor hoef je geen toestemming te vragen.

Let op: aanpassingen aan de data worden ook als open data beschouwd. Let ook op wanneer je OpenStreetMap-data gaat mengen uit andere databronnen waar copyright op rust; vaak mag dit niet. Voor meer informatie, zie de [volledige copyrightnotice](https://osm.org/copyright).

Om de data als computerbestand op te vragen, bestaan er [verschillende opties](https://learnosm.org/en/osm-data/getting-data/). 

Privacy
-------

### Zonder account

Zolang je je niet aanmeldt, worden er geen persoonsgegevens opgeslaan.

Je computer stuurt echter wel een klein berichtje naar [pietervdvn.goatcounter.com](pietervdvn.goatcounter.com), waar statistieken over de bezoekersaantallen worden bijgehouden. Dit omvat een minimum aan technische gegevens en kan niet gelinkt worden aan een OSM-gebruikersaccount of persoon door de makers van MapComplete.

### Met account

Wanneer je een account maakt, is dit een account op OpenStreetMap. Voor je een account maakt, gelieve hun [privacy statement](https://wiki.osmfoundation.org/wiki/Privacy_Policy) te lezen.

Een account maken is gratis, je moet enkel een email-adres en gebruikersnaam opgeven. Je email-adres is niet publiek zichtbaar, je gebruikersnaam wel.

Je kan opteren om een _pseudoniem_ te gebruiken - je gebruikersnaam hoeft niet je echte naam te zijn. Ook de naam van je huisdier of iets zelfbedacht mag gerust.

Wanneer je gegevens aanvult via MapComplete, zal je wijziging **publiek zichtbaar** zijn voor iedereen ter wereld. Dit betekent dus dat iedereen weet dat _gebruikersnaam_ op een bepaalde plaats op een bepaald uur aanwezig was.

**Ben je minderjarig?** Vraag toestemming aan je ouders voordat je een account aanmaakt en kies ervoor om je echte naam _niet_ te gebruiken.

